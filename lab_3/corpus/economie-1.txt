

Economia României a crescut cu 5,8% în prima jumătate a anului 2022, potrivit estimărilor INS. Creșterea este una surprinzătoare, deoarece mulți parametri economici nu au fost redresați.

Produsul intern brut al României a crescut cu 5,8% în primul semestru al acestui an, în comparație cu aceeași perioadă a anului trecut, potrivit estimărilor anunțate miercuri de Institutul Național de Statistică (INS).

Analistul economic Adrian Negrescu spune că inflația, creșterile de prețuri, creșterea cifrelor de afaceri și încasările statului mai mari au contribuit la această creștere.

„Oamenii au continuat să scoată banii din bănci, dovadă lipsa de lichiditate din sistemul bancar, și au cumpărat produse, servicii, au încercat să se protejeze în fața inflației. Aceste lucruri se văd direct în PIB. Eu aș spune că e o ultimă noapte de bal, înainte de o perioadă mai grea pentru economie, pentru că perspectivele nu arată deloc bine”, spune acesta, pentru Europa Liberă.
El a adus ca argument scăderile înregistrate de tot ce ține de industrie - de la producție, cifră de afaceri și comenzi noi - coroborate cu estimările BNR privind activitatea economică, de stagnare în trimestrele 3 și 4.

„I-aș spune antecamera recesiunii, pentru că, din păcate, la cum se anunță perspectivele economice, va fi extrem de dificil - aproape imposibil - să evităm o recesiune în 2023”, mai spune economistul.
INS a mai anunțat că economia României a crescut 2,1% în trimestrul al doilea din 2022, comparativ cu primul trimestru al anului. Iar faţă de acelaşi trimestru din anul trecut, PIB-ul a crescut cu 5,3%.

Cifrele diferă față de estimările băncii centrale de săptămâna trecută, când Mugur Isărescu vorbea despre o „cvasi-stagnare” a activității economice în perioada aprilie-iunie (T2), dar și în trimestrul 3.

„Dacă PIB-ul în trimestrul 2 este cvasi-stagnant faţă de trimestrul 1 nu înseamnă că economia este în stagnare. Deci nici pe departe mesajul nostru nu a fost de stagnare a creşterii economice”, a subliniat guvernatorul BNR.